**Polska Grupa Użytkowników Pythona**

**Statut Stowarzyszenia**

**Spis treści**

* Rozdział 1. Postanowienia ogólne
* Rozdział 2. Cele i formy działania
* Rozdział 3. Członkowie, ich prawa i obowiązki
* Rozdział 4. Władze Stowarzyszenia
* Rozdział 5. Grupy i koła
* Rozdział 6. Majątek i fundusze

**Rozdział 1. Postanowienia ogólne**

Art. 1.

Stowarzyszenie nosi nazwę "Polska Grupa Użytkowników Pythona", w skrócie "PLPUG", w języku angielskim "Polish Python User Group", w dalszych postanowieniach zwane Stowarzyszeniem.

Art. 2.

Stowarzyszenie prowadzi różne formy działalności na rzecz upowszechniania Pythona (języka programowania, rozwijanego przez Fundację Python Software Foundation) oraz budowy i integracji jego społeczności.

Art. 3.

Stowarzyszenie jest zawiązane na czas nieograniczony. Posiada osobowość prawną. Działa na podstawie przepisów ustawy z dnia 7 kwietnia 1989 r. Prawo o Stowarzyszeniach (Dz. U. z 2001 r, Nr 79, poz. 855 z późn. zm.) oraz niniejszego Statutu.

Art. 4.

Stowarzyszenie działa na terenie Rzeczypospolitej Polskiej i poza jej granicami, zgodnie z przepisami prawa miejscowego.

Art. 5.

Siedzibą Stowarzyszenia jest miasto stołeczne Warszawa.

Art. 6.

Stowarzyszenie może być członkiem innych krajowych i międzynarodowych organizacji o podobnych celach.

Art. 7.

Członkami Stowarzyszenia mogą być cudzoziemcy, włącznie z osobami nie mającymi miejsca zamieszkania na terytorium Rzeczypospolitej Polskiej.

**Rozdział 2. Cele i formy działania**

Art. 8.

Celami Stowarzyszenia są:

#. Budowa i integracja polskiej społeczności Pythona.
#. Popularyzacja Pythona, jak również związanego z nim oprogramowania.
#. Reprezentowanie członków Stowarzyszenia, ich opinii i potrzeb.
#. Organizowanie bądź współorganizowanie wydarzeń realizujących przynajmniej jeden z celów Stowarzyszenia.
#. Wspieranie lokalnych grup użytkowników Pythona oraz innych społeczności wykorzystujących ten język programowania.
#. Wspieranie projektów związanych z Pythonem.
#. Wspieranie rozwoju rynku pracy dla programistów Pythona.
#. Działalność na rzecz szkolnictwa i edukacji.

Art. 9.

Sposoby realizacji celów:

#. Organizowanie konferencji PyCon PL, promującej Pythona na terenie Rzeczypospolitej Polskiej,
#. Organizowanie innych konferencji, warsztatów, konkursów oraz akcji służących realizacji celów statutowych Stowarzyszenia.
#. Finansowe i medialne wspieranie lokalnych grup użytkowników Pythona.
#. Współpraca z Fundacją Python Software Foundation, zarejestrowaną w Stanach Zjednoczonych, w zakresie realizacji celów statutowych Stowarzyszenia.
#. Tworzenie wolnego oprogramowania wspierającego działanie Stowarzyszenia.
#. Utrzymywanie infrastruktury stymulującej rozwój Stowarzyszenia.
#. Prowadzenie portalu informacyjnego m.in. w zakresie:

    * działalności społeczności Pythona,
    * aktualizacji Pythona, jak również związanego z nim oprogramowania,
    * patronatu medialnego konferencji, warsztatów, szkoleń i innych inicjatyw,
    * publikacji artykułów i poradników użytkownika, a także recenzji książek poświęconych tematyce Pythona.

#. Zarządzanie i promowanie:

    * "Forum polskich programistów Pythona",
    * kanałów IRC "#python.pl" i "#django.pl" mieszczących się w sieci FreeNode,
    * "Planety polskich programistów Pythona".
    * serwisu ogłoszeniowego z ofertami pracy dla programistów Pythona.

#. Tworzenie projektów edukacyjnych w Pythonie dla wykorzystania w szkolnictwie.
#. Organizowanie szkoleń i wykładów z programowania z wykorzystaniem Pythona.

**Rozdział 3. Członkowie, ich prawa i obowiązki**

Art. 10.

Członkowie Stowarzyszenia dzielą się na:

#.  zwyczajnych,
#.  wspierających,
#.  honorowych.

Art. 11.

Członkiem zwyczajnym Stowarzyszenia może zostać osoba fizyczna, posiadająca pełną zdolność do czynności prawnych, która:

#.  uzyskała zgodę Zarządu na przyjęcie w poczet członków,
#.  przekazała Zarządowi wypełnioną deklarację członkowską w formie pisemnej albo elektronicznej,
#.  opłaciła składkę członkowską.

Art. 12.

Członkiem wspierającym Stowarzyszenia może zostać osoba prawna albo osoba fizyczna posiadająca pełną zdolność do czynności prawnych, która:

#.  uzyskała zgodę Zarządu na przyjęcie w poczet członków,
#.  zadeklarowała na cele Stowarzyszenia pomoc finansową lub rzeczową.

Osoba prawna działa w Stowarzyszeniu przez swojego przedstawiciela. Reprezentowanie osoby prawnej wynika z jej umowy albo sposobu reprezentacji ujawnionego w odpowiednim rejestrze.

Art. 13.

Członkiem honorowym Stowarzyszenia może zostać osoba fizyczna, posiadająca pełną zdolność do czynności prawnych, która wniosła wybitny wkład w rozwój Pythona bądź jego społeczności lub w szczególny sposób zasłużyła się Stowarzyszeniu.

Art. 14.

Przyjęcie na członka zwyczajnego albo wspierającego Stowarzyszenia następuje bezpośrednio w drodze uchwały Zarządu Krajowego lub Zarządu właściwej Grupy zatwierdzonej przez Zarząd Krajowy.

Art. 15.

Status członka honorowego nadaje Walne Zebranie Członków. Otrzymanie statusu członka honorowego nie powoduje utraty członkostwa zwyczajnego albo członkostwa wspierającego jeżeli takowe posiada.

Art. 16.

Członek honorowy Stowarzyszenia zwolniony jest z obowiązku uiszczania składek członkowskich.

Art. 17.

Członkostwo zwyczajne Stowarzyszenia ustaje na skutek:

#.  śmierci członka,
#.  dobrowolnego wystąpienia zgłoszonego na piśmie Zarządowi Krajowemu lub Zarządowi właściwej Grupy,
#.  prawomocnego orzeczenia Sądu Koleżeńskiego o wykluczeniu,
#.  utraty praw publicznych,
#.  skreślenia uchwałą podjętą bezpośrednio przez Zarząd Krajowy lub uchwałą Zarządu właściwej Grupy w przypadku półrocznych zaległości w opłacaniu składek członkowskich lub na skutek niewywiązywania się z przyjętych zobowiązań,
#.  pełnej utraty zdolności do czynności prawnych,
#.  likwidacji Stowarzyszenia.

Art. 18.

Członkostwo wspierające Stowarzyszenia wygasa na skutek:

#.  śmierci członka lub likwidacji osoby prawnej,
#.  dobrowolnego wystąpienia zgłoszonego na piśmie Zarządowi Krajowemu,
#.  prawomocnego orzeczenia Sądu Koleżeńskiego o wykluczeniu,
#.  utraty praw publicznych,
#.  skreślenia uchwałą podjętą przez Zarząd Krajowy w przypadku braku wywiązywania się z zadeklarowanych świadczeń,
#.  ogłoszenia upadłości osoby prawnej lub utraty pełnej zdolności do czynności prawnych,
#.  likwidacji Stowarzyszenia.

Art. 19.

Statusu członka honorowego pozbawia Walne Zebranie Członków na wniosek Zarządu Krajowego w przypadku sprzeniewierzenia się przez członka honorowego idei Stowarzyszenia lub rażącego naruszenia postanowień Statutu.

Art. 20.

Od uchwały Zarządu Krajowego, lub zatwierdzonej uchwały Zarządu właściwej Grupy o odmowie przyjęcia na członka lub uchwały o skreśleniu oraz od orzeczenia Sądu Koleżeńskiego o wykluczeniu, służy zainteresowanemu prawo odwołania do Walnego Zebrania Członków w ciągu 30 dni kalendarzowych od daty powiadomienia o uchwale lub orzeczeniu.

Art. 21.

Walne Zebranie Członków rozpatruje odwołanie na najbliższym posiedzeniu. Członek Stowarzyszenia przestaje nim być od dnia doręczenia decyzji o wykluczeniu ze Stowarzyszenia.

Art. 22.

Członek zwyczajny Stowarzyszenia ma obowiązek:

#.  aktywnego udziału w działalności Stowarzyszenia i realizacji jego celów,
#.  przestrzegania Statutu i uchwał władz Stowarzyszenia,
#.  regularnego opłacania składek.

Art. 23.

Członek wspierający Stowarzyszenie ma obowiązek:

#.  wywiązywania się z zadeklarowanych świadczeń,
#.  przestrzegania Statutu i uchwał władz Stowarzyszenia.

Art. 24.

Członek zwyczajny Stowarzyszenia ma prawo:

#.  uczestnictwa z głosem stanowiącym w Walnych Zebraniach Członków,
#.  wybierania i bycia wybieranym do władz Stowarzyszenia,
#.  uczestnictwa w kształtowaniu i realizacji programu działania Stowarzyszenia,
#.  korzystania z dorobku, majątku i wszelkich form działalności Stowarzyszenia,
#.  wyrażania opinii i zgłaszania wniosków dotyczących działalności Stowarzyszenia.

Art. 25.

Członek wspierający Stowarzyszenie ma prawo:

#.  uczestnictwa z głosem doradczym w Walnych Zebraniach Członków,
#.  uczestnictwa w kształtowaniu i realizacji programu działania Stowarzyszenia,
#.  korzystania z pomocy Stowarzyszenia w działaniach na rzecz celów statutowych Stowarzyszenia,
#.  wyrażania opinii i zgłaszania wniosków dotyczących działalności Stowarzyszenia.

**Rozdział 4. Władze Stowarzyszenia**

Art. 26.

Władzami Stowarzyszenia są:

#.  Walne Zebranie Członków,
#.  Zarząd Krajowy,
#.  Komisja Rewizyjna,
#.  Sąd Koleżeński,
#.  Rzecznik Dyscyplinarny.

Art. 27.

Kadencja Zarządu Krajowego, Komisji Rewizyjnej, Sądu Koleżeńskiego i Rzecznika Dyscyplinarnego trwa dwa lata a ich wybór odbywa się w głosowaniu jawnym z nieograniczonej liczby kandydatów.

Art. 28.

Ukonstytuowanie się nowo wybranych władz i przejęcie spraw od dotychczasowych władz nastąpić ma w ciągu 30 dni kalendarzowych. Do tego czasu działają władze poprzedniej kadencji.

Art. 29.

W przypadku ustąpienia lub odwołania członka władz Stowarzyszenia przed upływem kadencji, skład osobowy tych władz jest uzupełniany spośród niewybranych kandydatów w kolejności uzyskanych głosów. Liczba członków dokooptowanych nie może przekroczyć połowy liczby członków pochodzących z wyboru. W przypadku konieczności dalszego uzupełniania niezbędne jest przeprowadzenie Walnego Zebrania Członków.

Art. 30.

W przypadku ustąpienia Prezesa przed upływem kadencji, Zarząd Krajowy powierza obowiązki Prezesa Wiceprezesowi Zarządu Krajowego. Najbliższe Walne Zebranie Członków dokonuje wyboru nowego Prezesa na okres do końca kadencji władz.

Art. 31.

W przypadku odwołania Prezesa przed upływem kadencji, Walne Zebranie Członków dokonuje wyboru nowego Prezesa na okres do końca kadencji władz.

Art. 32.

O ile dalsze postanowienia Statutu nie stanowią inaczej, uchwały wszystkich władz Stowarzyszenia zapadają zwykłą większością głosów przy obecności co najmniej połowy członków uprawnionych do głosowania, stanowiących kworum. W przypadku równej liczby głosów decyduje głos przewodniczącego obrad.

Art. 33.

Członkami Zarządu Krajowego oraz Komisji Rewizyjnej nie mogą być osoby skazane prawomocnym wyrokiem za przestępstwo umyślne ścigane z oskarżenia publicznego lub przestępstwo skarbowe.

Członkami Zarządu nie mogą być osoby, wobec których orzeczono pozbawienie prawa prowadzenia działalności gospodarczej na własny rachunek, pełnienia funkcji członka rady nadzorczej reprezentanta lub pełnomocnika w spółce handlowej, przedsiębiorstwie państwowym, spółdzielni, fundacji lub stowarzyszeniu.

Członkami Komisji Rewizyjnej nie mogą być osoby skazane prawomocnym wyrokiem za przestępstwo z winy umyślnej.

*Walne Zebranie Członków*

Art. 34.

Walne Zebranie Członków jest najwyższą władzą Stowarzyszenia. W Walnym Zebraniu Członków uczestniczą:

#.  z głosem stanowiącym - członkowie zwyczajni,
#.  z głosem doradczym - członkowie wspierający i honorowi oraz zaproszeni goście.

Art. 35.

Walne Zebranie Członków może być zwyczajne lub nadzwyczajne.

Art. 36.

Walne Zebranie Członków zwyczajne jest zwoływane raz na dwa lata przez Zarząd Krajowy w siedzibie Stowarzyszenia lub innym dogodnym miejscu, jako zebranie sprawozdawczo-wyborcze.

Termin obrad Zarząd Krajowy podaje do wiadomości wszystkich członków co najmniej 30 dni kalendarzowych przed pierwszym terminem zebrania.

Art. 37.

Walne Zebranie Członków nadzwyczajne może się odbyć w każdym czasie w siedzibie Stowarzyszenia lub innym dogodnym miejscu. Jest zwoływane przez Zarząd Krajowy z jego inicjatywy, na wniosek Komisji Rewizyjnej lub pisemny wniosek co najmniej 1/3 ogólnej liczby członków zwyczajnych Stowarzyszenia.

Pierwszy termin nadzwyczajnego Walnego Zebrania Członków powinien być określony nie później niż 60 dni kalendarzowych od daty wpływu wniosku do Zarządu Krajowego.

Wniosek powinien zawierać propozycje terminów oraz porządku obrad.

Art. 38.

Walne Zebranie Członków nadzwyczajne obraduje nad sprawami, dla których zostało zwołane, według uchwalonego przez siebie regulaminu obrad.

Art. 39.

Do kompetencji Walnego Zebrania Członków należy:

#.  określenie głównych kierunków działania i rozwoju Stowarzyszenia na okres kadencji,
#.  podejmowanie uchwał o zmianie Statutu lub rozwiązaniu Stowarzyszenia i przeznaczeniu jej majątku,
#.  wybór i odwoływanie wszystkich władz oraz członków Stowarzyszenia,
#.  rozpatrywanie sprawozdań wszystkich władz Stowarzyszenia,
#.  udzielanie Zarządowi Krajowemu absolutorium na wniosek Komisji Rewizyjnej,
#.  uchwalenie rocznego budżetu Stowarzyszenia,
#.  nadawanie i pozbawienie statusu członka honorowego Stowarzyszenia,
#.  rozpatrywanie wniosków i postulatów zgłoszonych przez członków Stowarzyszenia lub jego władze,
#.  podejmowanie uchwał w sprawach niezastrzeżonych do kompetencji innych władz Stowarzyszenia.

Art. 40.

Walne Zebranie Członków podejmuje większością 2/3 głosów przy obecności co najmniej połowy osób uprawnionych do głosowania w sprawie:

#.  zmian Statutu,
#.  odwołania przed upływem kadencji Prezesa lub członków władz Stowarzyszenia,
#.  pozbawienia statusu członka honorowego.

Art. 41.

Rozwiązanie Stowarzyszenia może nastąpić na mocy uchwały Walnego Zebrania Członków podjętej większością 3/4 głosów przy obecności co najmniej połowy osób uprawnionych do głosowania.

*Zarząd Krajowy*

Art. 42.

W skład Zarządu Krajowego wchodzi od 4 do 6 osób, w tym:

#.  Prezes,
#.  Wiceprezes,
#.  Sekretarz,
#.  Skarbnik.

Art. 43.

Zarząd Krajowy jest powoływany do kierowania całą działalnością Stowarzyszenia zgodnie z uchwałami Walnego Zebrania Członków, a także reprezentuje Stowarzyszenie wobec organów administracyjnych i sądów.

Art. 44.

Posiedzenia Zarządu Krajowego odbywają się w miarę potrzeb, nie rzadziej jednak niż raz na 6 miesięcy. Posiedzenie Zarządu Krajowego zwołuje Prezes lub dwóch członków Zarządu Krajowego działających łącznie.

Art. 45.

Zarząd Krajowy podejmuje uchwały zwykłą większością głosów w obecności większości swojego składu. W sytuacji równego rozłożenia głosów decyduje głos Prezesa, a pod jego nieobecność głos Wiceprezesa.

Art. 46.

Do kompetencji Zarządu Krajowego należy:

#.  kierowanie działalnością Stowarzyszenia pomiędzy Walnymi Zebraniami Członków,
#.  zwoływanie Walnego Zebrania Członków,
#.  realizacja uchwał Walnego Zebrania Członków,
#.  przygotowanie planów pracy i projektu rocznego budżetu do zatwierdzenia przez Walne Zebranie Członków,
#.  składanie sprawozdań ze swojej działalności, a także rocznych sprawozdań finansowych na sprawozdawczo-wyborczym Walnym Zebraniu Członków,
#.  sprawowanie zarządu nad majątkiem Stowarzyszenia,
#.  powoływanie i rozwiązywanie komisji i zespołów w celu wykonania zadań statutowych, sprawowanie nad nimi nadzoru i uchwalanie regulaminów ich działalności,
#.  podejmowanie uchwał o przyjęciu bądź skreśleniu członków zwyczajnych i członków wspierających Stowarzyszenia z listy członków,
#.  reprezentowanie Stowarzyszenia wobec organów administracji i sądów,
#.  podejmowanie innych decyzji przewidzianych w Statucie.

*Komisja Rewizyjna*

Art. 47.

Komisja Rewizyjna jest organem kontroli wewnętrznej Stowarzyszenia i składa się z 3 do 5 członków, którzy na pierwszym posiedzeniu wybierają ze swojego grona:

#.  Przewodniczącego,
#.  Wiceprzewodniczącego,
#.  Sekretarza.

Hierarchia ustalana jest na zasadach identycznych jak dla Zarządu Krajowego.

Art. 48.

Członkowie Komisji Rewizyjnej nie mogą pełnić funkcji w innych władzach Stowarzyszenia, ani pozostawać z ich członkami w związku małżeńskim, we wspólnym pożyciu, w stosunku pokrewieństwa, powinowactwa lub podległości służbowej.

Art. 49.

Do zakresu działań Komisji Rewizyjnej należy:

#.  kontrolowanie całokształtu działalności Stowarzyszenia,
#.  występowanie do Zarządu Krajowego z wnioskami wynikającymi z przeprowadzonych kontroli,
#.  występowanie do Zarządu Krajowego z wnioskami o zwołanie Walnego Zebrania Członków,
#.  składanie na sprawozdawczo-wyborczym Walnym Zebraniu Członków wniosków o udzielenie lub nieudzielenie absolutorium Zarządowi Krajowemu,
#.  składanie sprawozdań ze swojej działalności na sprawozdawczo-wyborczym Walnym Zebraniu Członków.

Art. 50.

Komisja Rewizyjna ma prawo żądania od członków i przedstawicieli władz Stowarzyszenia wszystkich szczebli składania pisemnych bądź ustnych wyjaśnień dotyczących kontrolowanych spraw.

Art. 51.

Tryb i forma działania Komisji Rewizyjnej określa regulamin przez nią uchwalony.

Art. 52.

Członkowie Komisji Rewizyjnej mogą brać udział w posiedzeniach Zarządu Krajowego z głosem doradczym.

*Sąd Koleżeński*

Art. 53.

Sąd Koleżeński jest organem kontroli wewnętrznej Stowarzyszenia i składa się z 3 do 7 członków, którzy na pierwszym posiedzeniu wybierają ze swojego grona:

#.  Przewodniczącego,
#.  Wiceprzewodniczącego,
#.  Sekretarza.

Hierarchia ustalana jest na zasadach identycznych jak dla Zarządu Krajowego.

Art. 54.

Członkowie Sądu Koleżeńskiego nie mogą pełnić funkcji w innych władzach Stowarzyszenia, ani pozostawać z ich członkami w związku małżeńskim, we wspólnym pożyciu, w stosunku pokrewieństwa, powinowactwa lub podległości służbowej.

Art. 55.

Do zakresu działań Sądu Koleżeńskiego należy:

#.  rozpatrywanie i rozstrzyganie spraw członków władz w zakresie niedopełnienia przez nich obowiązków lub przekroczenia uprawnień wynikających ze Statutu i uchwał władz Stowarzyszenia,
#.  rozpatrywanie i rozstrzyganie sporów pomiędzy członkami Stowarzyszenia oraz między członkami a władzami Stowarzyszenia, powstałych na tle ich praw i obowiązków wynikających z ich przynależności i działalności w Stowarzyszeniu,
#.  rozpatrywanie spraw związanych z nieprzestrzeganiem Statutu i uchwał władz Stowarzyszenia lub działaniem na szkodę Stowarzyszenia,
#.  składanie sprawozdań ze swojej działalności Walnemu Zebraniu Członków.

Art. 56.

Sąd Koleżeński rozpatruje sprawy na wniosek Rzecznika Dyscyplinarnego, władz Stowarzyszenia lub wniosek zainteresowanych stron trzecich. Tryb i formy działania Sądu Koleżeńskiego określa regulamin przezeń uchwalony.

Art. 57.

Na wniosek Rzecznika Dyscyplinarnego Sąd Koleżeński może orzec wobec członka władz Stowarzyszenia o czasowym zawieszeniu go w pełnieniu funkcji do czasu ostatecznego rozstrzygnięcia sprawy, w której Rzecznik Dyscyplinarny prowadzi postępowanie.

Art. 58.

Sąd Koleżeński, stwierdzając w orzeczeniu naruszenie Statutu lub uchwał władz Stowarzyszenia, może orzec karę:

#.  upomnienia,
#.  nagany,
#.  zawieszenia w prawach członkowskich na okres od jednego do dwóch lat,
#.  trwałego wykluczenia ze Stowarzyszenia.

Art. 59.

Od orzeczenia Sądu Koleżeńskiego służy stronom prawo odwołania do Walnego Zebrania Członków. Odwołanie wnosi się w terminie 30 dni kalendarzowych od otrzymania orzeczenia Sądu Koleżeńskiego za pośrednictwem Zarządu Krajowego. Odwołanie rozpatrywane jest na najbliższym zebraniu.

Art. 60.

Przewodniczący Sądu Koleżeńskiego ma prawo uczestniczenia w posiedzeniach Zarządu Krajowego i Komisji Rewizyjnej z głosem doradczym.

*Rzecznik Dyscyplinarny*

Art. 61.

Rzecznik Dyscyplinarny wybierany jest przez Walne Zebranie Członków.

Art. 62.

Rzecznik Dyscyplinarny nie może pełnić funkcji w innych władzach Stowarzyszenia, ani pozostawać z ich członkami w związku małżeńskim, we wspólnym pożyciu, w stosunku pokrewieństwa, powinowactwa lub podległości służbowej.

Art. 63.

Zadaniem Rzecznika Dyscyplinarnego jest wszczynanie i prowadzenie postępowania dyscyplinarnego w przypadku uzyskania informacji o naruszeniu przez członka Stowarzyszenia postanowień Statutu lub uchwał władz Stowarzyszenia oraz kierowanie spraw do Sądu Koleżeńskiego.

Art. 64.

Tryb i formy działania Rzecznika Dyscyplinarnego określa regulamin.

**Rozdział 5. Grupy i koła**

Art. 65.

Jednostkami organizacyjnymi Stowarzyszenia są Lokalne Grupy Użytkowników Pythona, zwane dalej Grupami oraz Koła.

*Grupy*

Art. 66.

Grupy powołuje co najmniej 15 członków zwyczajnych Stowarzyszenia, zwanych dalej członkami założycielskimi Grupy, wskazując proponowany zakres terytorialny ich działania.

Art. 67.

Grupa powstaje z chwilą zatwierdzenia przez Zarząd Krajowy powstania Grupy na pisemny wniosek jej założycieli. Zarząd Krajowy wpisuje Grupę do prowadzonej ewidencji. Zarząd Krajowy rozpocznie rozpoznawanie wniosku na najbliższym swoim posiedzeniu.

Art. 68.

Grupy działają na obszarze określonym we wniosku.

Art. 69.

Grupy podlegają władzom krajowym Stowarzyszenia i prowadzą działalność statutową. Szczegółowe zasady działania takiej jednostki reguluje regulamin prac Zarządu Grupy, zatwierdzony przez Zarząd Krajowy.

Art. 70.

Władzami Grupy są:

#.  Walne Zebranie Członków Grupy,
#.  Zarząd Grupy.

Art. 71.

W sprawach nieuregulowanych odrębnie do władz Grupy stosuje się odpowiednio postanowienia Statutu dotyczące władz krajowych.

*Walne Zebranie Członków Grupy*

Art. 72.

Walne Zebranie Członków Grupy jest najwyższą władzą Grupy i jest zwoływane nie rzadziej niż raz na rok przez Zarząd Grupy.

Art. 73.

Do kompetencji Walnego Zebrania Członków Grupy należy:

#.  określenie głównych kierunków działania i rozwoju Grupy na okres kadencji,
#.  wybór i odwoływanie wszystkich władz oraz członków Grupy,
#.  rozpatrywanie sprawozdań wszystkich władz Grupy,
#.  udzielanie Zarządowi Grupy absolutorium,
#.  uchwalenie rocznego budżetu Grupy,
#.  rozpatrywanie wniosków i postulatów zgłoszonych przez członków Grupy lub jej władze,
#.  podejmowanie uchwał w sprawach nie zastrzeżonych do kompetencji innych władz Grupy.

Art. 74.

Zarząd Grupy powiadamia członków Grupy i Zarząd Krajowy o terminie i porządku obrad Walnego Zebrania Członków Grupy co najmniej na 30 dni kalendarzowych przed jego odbyciem.

Art. 75.

W Walnym Zebraniu Członków Grupy uczestniczą:

#.  członkowie zwyczajni Stowarzyszenia zrzeszeni w danej Grupie korzystając z czynnego i biernego prawa wyborczego w zakresie przyznanym im przez przepisy prawa,
#.  członkowie wspierający i członkowie honorowi Stowarzyszenia z terenu działania Grupy z głosem doradczym,
#.  delegaci władz krajowych z głosem doradczym.

Art. 76.

Szczegółowe zasady przeprowadzenia wyborów władz Grupy określa regulamin uchwalony przez Zarząd Krajowy Stowarzyszenia.

Art. 77.

Na wniosek Zarządu Krajowego lub co najmniej 1/3 członków Zwyczajnych Stowarzyszenia zrzeszonych w Grupie, Zarząd Grupy zwołuje Nadzwyczajne Walne Zebranie Członków Grupy w ciągu 60 dni kalendarzowych od daty zgłoszenia wniosku.

*Zarząd Grupy*

Art. 78.

W skład Zarządu Grupy wchodzi od 4 do 6 osób, w tym:

#.  Prezes,
#.  Wiceprezes,
#.  Sekretarz,
#.  Skarbnik.

Dla swej skuteczności wybór Zarządu Grupy wymaga zatwierdzenia przez Zarząd Krajowy.

Art. 79.

Do kompetencji Zarządu Grupy należy:

#.  wykonywanie wiążących Grupę uchwał władz krajowych Stowarzyszenia,
#.  realizacja zadań określonych przez Walne Zebranie Członków Grupy,
#.  kierowanie bieżącą działalnością Grupy,
#.  zwoływanie i organizowanie zebrań członków Grupy,
#.  opracowanie i realizowanie rocznych planów pracy i planów finansowych Grupy,
#.  gospodarowanie majątkiem Grupy, pozostawionym do dyspozycji Grupy przez Zarząd Krajowy.

Art. 80.

Zarząd Grupy podejmuje także uchwały dotyczące przyjęcia w poczet członków zwyczajnych oraz w sprawach ustania członkostwa. Uchwały te wymagają zatwierdzenia przez Zarząd Krajowy.

Art. 81.

Zarząd Grupy składa sprawozdania z działalności Grupy Zarządowi Krajowemu Stowarzyszenia w terminach ustalonych regulaminem przez Zarząd Krajowy.

Art. 82.

Zarząd Grupy jest uprawniony do składania oświadczeń woli dotyczących praw i obowiązków majątkowych, na podstawie stałego pełnomocnictwa udzielanego jego członkom przez Zarząd Krajowy. Do składania oświadczeń woli w sprawach przekraczających zakres zwykłego zarządu wymagane jest każdorazowo odrębne pełnomocnictwo Stowarzyszenia udzielane przez Zarząd Krajowy.

Art. 83.

Sprawy wykraczające poza zakres działania Zarządu Grupy oraz sprawy o szczególnym znaczeniu dla Stowarzyszenia Zarząd Grupy wnosi pod obrady Zarządu Krajowego przed podjęciem działania w takich sprawach.

Art. 84.

Posiedzenia Zarządu Grupy odbywają się w miarę potrzeb, nie rzadziej jednak niż raz na 4 miesiące.

Art. 85.

Grupa może być zlikwidowana w następujących przypadkach:

#.  spadku liczby członków danej Grupy poniższej 15,
#.  wniosku Walnego Zebrania Członków Grupy w formie uchwały powziętej większością 2/3 głosów przy obecności co najmniej połowy osób uprawnionych do głosowania,
#.  braku uzasadnienia organizacyjnego lub statutowego do dalszego istnienia Grupy.

Art. 86.

Decyzję o likwidacji Grupy podejmuje w formie uchwały Zarząd Krajowy. Nie podejmuje się decyzji o likwidacji Grupy jeżeli możliwe jest połączenie Grup.

Art. 87.

Na podstawie uchwał Walnych Zebrań zainteresowanych Grup Zarząd Krajowy może podjąć uchwałę o podziale lub o połączeniu Grup.

*Koła*

Art. 88.

Koła powołuje co najmniej 3 członków zwyczajnych Stowarzyszenia, zwanych dalej członkami założycielskimi Koła, którzy określają, czy Koło ma mieć charakter terytorialny czy przedmiotowy.

Art. 89.

Koła terytorialne nie mogą przekraczać granic istniejącej Grupy.

Art. 90.

Koła przedmiotowe są Kołami o zasięgu krajowym.

Art. 91.

Koło powstaje z chwilą zatwierdzenia przez Zarząd Krajowy, lub odpowiedni terytorialnie Zarząd Grupy, na pisemny wniosek jego założycieli. Zarząd Krajowy lub odpowiednio dla Kół terytorialnych Zarząd Grupy wpisuje Koło do prowadzonej ewidencji.

Art. 92.

Powołanie Koła przez odpowiedni terytorialny Zarząd Grupy wymaga akceptacji przez Zarząd Krajowy.

Art. 93.

Zarząd Krajowy lub odpowiednio terytorialnie Zarząd Grupy, powołuje na podstawie rekomendacji członków Koła Prezesa Koła i określa cele oraz regulamin działania Koła.

Art. 94.

W przypadku Kół przedmiotowych członkami Koła mogą zostać osoby nie będące członkami Stowarzyszenia, pod warunkiem, że zobowiązują się do przestrzegania Regulaminu Koła, Statutu i postanowień Władz Stowarzyszenia.

Art. 95.

Koło Stowarzyszenia może zostać zlikwidowane na podstawie:

#.  decyzji Zarządu Krajowego w przypadku nieprzestrzegania regulaminu, Statutu czy postanowień władz krajowych,
#.  decyzji Zarządu Grupy, odpowiedniej terytorialnie dla Koła o zasięgu terytorialnym, w przypadku nie przestrzegania regulaminu, braku uzasadnienia organizacyjnego lub statutowego do dalszego istnienia Koła.

Art. 96.

Do likwidacji, łączenia i podziału Kół stosuje się odpowiednio przepisy o Grupach.

**Rozdział 6. Majątek i fundusze**

Art. 97.

Majątek Stowarzyszenia stanowią nieruchomości, ruchomości i fundusze.

Art. 98.

Majątek Stowarzyszenia powstaje z:

#.  składek członkowskich
#.  dochodów z nieruchomości i ruchomości stanowiących własność lub będących w użytkowaniu Stowarzyszenia,
#.  dotacji, kontraktów państwowych i subwencji,
#.  darowizn, zapisów i spadków,
#.  wpływów z działalności własnej,
#.  wpływów z ofiarności publicznej,
#.  wpływów ze zbiórek publicznych,
#.  wpływów z loterii, aukcji i sponsoringu,
#.  dochody z działalności gospodarczej prowadzonej przez Stowarzyszenie zgodnie z obowiązującymi przepisami prawa.

Art. 99.

Dochody z działalności gospodarczej służą realizacji celów Stowarzyszenia i nie mogą być przeznaczone do podziału między jej członków.

Art. 100.

Środki pieniężne, niezależnie od źródeł pochodzenia, mogą być przechowywane wyłącznie na koncie Stowarzyszenia. Wpłaty gotówkowe winny być, przy uwzględnieniu bieżących potrzeb, jak najszybciej na to konto przelane.

Art. 101.

Wysokość składek członkowskich i termin ich wpłacania ustala Zarząd Krajowy Stowarzyszenia.

Art. 102.

Zarząd Krajowy może tworzyć fundusze celowe, wyodrębniając w tym celu posiadane w swojej dyspozycji środki finansowe.

Art. 103.

Zarząd Krajowy zobowiązany jest dołożyć wszelkich starań w celu utrzymania zapasu środków na koncie Stowarzyszenia wystarczającego na pokrycie stałych zobowiązań Stowarzyszenia przez okres co najmniej 3 miesięcy.

Art. 104.

W imieniu Stowarzyszenia dokumenty związane ze zobowiązaniami finansowymi podpisują dwie osoby z Zarządu Krajowego, przy czym przynajmniej jedną z tych osób musi być Prezes Stowarzyszenia, Wiceprezes Stowarzyszenia albo Skarbnik.

Art. 105.

Zabronione jest:

#.  udzielanie pożyczek lub zabezpieczenie zobowiązań majątkiem Stowarzyszenia w stosunku do jego członków, członków organów lub pracowników oraz osób, z którymi członkowie, członkowie organów oraz pracownicy Stowarzyszenia pozostają w związku małżeńskim, we wspólnym pożyciu albo w stosunku pokrewieństwa lub powinowactwa w linii prostej, pokrewieństwa lub powinowactwa w linii bocznej do drugiego stopnia albo są związani z tytułu przysposobienia, opieki lub kurateli, zwanych dalej “osobami bliskimi”.
#.  przekazywanie majątku Stowarzyszenia na rzecz jego członków, członków organów lub pracowników oraz ich osób bliskich, na zasadach innych niż w stosunku do osób trzecich, w szczególności, jeżeli przekazanie to następuje bezpłatnie lub na preferencyjnych warunkach,
#.  wykorzystanie majątku Stowarzyszenia na rzecz członków, członków organów lub pracowników oraz ich osób bliskich na zasadach innych niż w stosunku do osób trzecich, chyba że to wykorzystanie bezpośrednio wynika z celu statutowego.
#.  dokonywanie zakupu towarów lub usług od podmiotów, w których uczestniczą członkowie Stowarzyszenia, członkowie jego organów lub pracownicy oraz ich osób bliskich na zasadach innych niż w stosunku do osób trzecich lub po cenach wyższych niż rynkowe.
